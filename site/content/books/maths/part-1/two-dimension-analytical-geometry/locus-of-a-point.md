---
title: 'ஒரு புள்ளியின் நியமப்பாதை'
date: 2018-11-14T19:02:50-07:00
draft: false
weight: 2
---


**வரையறை 6.1**

**ஒரு புள்ளி (point)** என்பது ஒரு தளத்தின் மேற்பரப்பில் உள்ள ஒரு
குறிப்பிட்ட இடத்தை *(location)* குறிப்பதாகும். புள்ளியானது
ஒரு
பொருளையோ அல்லது வடிவத்தையோ குறிப்பதல்ல.

இருபரிமாணபகுமுறை வடிவியலில் புள்ளிகளை ஆயத்தொலை அமைப்பு முறையில்
மெய்யெண்களின் வரிசைப்படுத்தப்பட்ட சோடிகளாக அதாவது *(x, y)* எனக் குறிப்பிடுகிறோம்.
பொதுவாக, கிடைமட்டக் கோட்டை *x* -அச்சு எனவும் *x* -அச்சுக்கு செங்குத்தான கோட்டை *y*-அச்சு
எனவும் அழைக்கிறோம். இவ்விரு அச்சுகளின் வெட்டும் புள்ளியை ஆதிப்புள்ளி அல்லது ஆதி என
அழைக்கிறோம். ஒரு தளத்தின் மீது ஏதேனும் ஒரு புள்ளி *P*-யை ஒரு தனித்த வரிசைப்படுத்தப்பட்ட
சோடி (*x*, *y*) எனக் குறிப்பிடலாம். இங்கு *x* என்பது புள்ளி *P* -க்கும் *y* -அச்சுக்கும் இடைப்பட்ட
தொலைவு மற்றும் *y* என்பது புள்ளி *P* -க்கும் *x* -அச்சுக்கும் இடைப்பட்ட தொலைவு ஆகும்.
*y* -அச்சின் இடப்புறத்தில் *x* குறை மதிப்பு கொண்டதாகவும் இதேபோன்று, *x* -அச்சிற்குக் கீழ்புறம்
*y* குறை மதிப்பாக இருக்கும். பயன்பாட்டின்போது *x* மற்றும் *y* -க்குப் பதிலாக வேறு எழுத்துக்களையும்
பயன்படுத்தலாம். மேலும், அச்சுகளுக்கு வெவ்வேறு அளவுத்திட்டங்களையும் பயன்படுத்தலாம்.

**வரையறை 6.2**

ஒரு புள்ளியானது சில குறிப்பிட்ட நிபந்தனைகளுக்கு உட்பட்டு இயங்கும்போது, அப்புள்ளி
நகர்ந்து செல்லும் பாதை அதன் **நியமப்பாதை (Locus)** எனப்படும்.

கீழ்காணும் விளக்க எடுத்துக்காட்டுகளில் நியமப்பாதை மற்றும் அதன் பயன்களை பற்றியும்
அறியலாம்.


**விளக்க எடுத்துக்காட்டு 6.1** 

கிரிக்கெட் விளையாட்டில் பந்து வீசுபவர், ஒரு பந்தை வீசும்போது
அப்பந்து செல்லும் பாதை அதன் நியமப்பாதையாகும். பந்து வீசுபவர் மூலம் வீசியபந்தை
மட்டையாளர் காலில் தடுத்தாடும்போது, பந்து வீசும் அணியினருக்கும் மட்டையாளருக்கும்,
இடையே ஏற்படும் பிரச்சனைக்கு *(LBW)* தீர்வுகாண மூன்றாவது நடுவரின் முடிவுக்கு விடப்படும்.
அவர் பந்து செல்லும் பாதையைத் திரையில்
மெதுவாக
இயக்கச்
செய்து
அப்பந்து
மட்டையாளர் காலில் பட்டு பின்னர் ஸ்டம்பில்
பட வாய்ப்பு உள்ளதா எனச் சரிபார்த்து
பின்னர் சரியான முடிவினை அறிவிப்பார்.
இங்கு பந்து புள்ளியாகவும் அப்பந்து செல்லும்
பாதை நியமப்பாதையாகவும் கருதப்படுகிறது.
இம்முறையானது அகில உலகக் கிரிக்கெட்
போட்டிகளில்
தற்போது
அனுமதிக்கப்படுகிறது.


![relation](/books/maths/part-1/twodimension/locusofapoint/6.3.png "relation")


https://www.hawkeyeinnovations.com/sports என்ற இணையதளத்தில் காணலாம்.

**விளக்க எடுத்துக்காட்டு 6.2**

 *P* என்ற ஒரு புள்ளியானது ஒரு வட்டத்தின் விளிம்பில் உள்ளது என்க.
அந்த வட்டமானது ஒரு நேர்க்கோட்டின் மீது சறுக்கி (நழுவி) செல்லாமல் உருண்டு செல்கிறது.
அவ்வாறு உருண்டு செல்லும்போது வட்டத்தின் விளிம்பில் உள்ள *P* என்ற புள்ளி உருவாக்கும்
நியமப்பாதையை உருள்வளை *(cycloid)* என அழைக்கலாம்.

இவ்வளைவரையை www.mathworld.wolfram.com/cyloid மற்றும் www.gogebra.org/b/bd2ADu2I வளைதளத்தில் காணலாம்.

![relation](/books/maths/part-1/twodimension/locusofapoint/6.4.png "relation")

**விளக்க எடுத்துக்காட்டு 6.3** 

ஒரு இலக்கைத் தாக்குவதற்கு இராணுவக்கப்பலில் இருந்து ஒரு
ஏவுகணை ஏவப்படுகிறது. எதிர்வரும் ஏவுகணையை இடைமறித்து அழிக்கத் தரையில் இருந்து
மற்றொரு
ஏவுகணை
ஏவப்படுகிறது.
ஏவுகணைகளின்
நியமப்பாதைகள்
படத்தில்
காட்டப்பட்டுள்ளன. இது போன்ற நிகழ்வுகள் பல போர்களில் முன் கூட்டியே துல்லியமாக
நடைமுறைப்படுத்த
நியமப்பாதையின்
கருத்தாக்கம் மிக முக்கியப் பங்கு வகிக்கிறது.
வளைகுடா போரின் (2 ஆகஸ்ட் 1990 முதல்
28 பிப்ரவரி 1991 முடிய) போது இஸ்ரேலின்
நகரங்களை ஈராக் ஸ்கட் *(Scud)* ரக
ஏவுகணைகளை
கொண்டு
தாக்கியது.
அவற்றை இடைமறித்து அழிக்க இஸ்ரேல்
பேட்ரியாட் *(Patriot)* ரக ஏவுகணைகளைப்
பயன்படுத்தியது.

![relation](/books/maths/part-1/twodimension/locusofapoint/6.5.png "relation")

உலக அரங்கில் விண்வெளி ஆராய்ச்சியாளர்கள் செயற்கைக் கோளை வெற்றிகரமாக
விண்ணில் செலுத்துவதற்கும் அதன் சுற்று வட்டப் பாதையில் நிலை நிறுத்துவதற்கும்
நியமப்பாதையின் கருத்தாக்கம் முக்கியப் பங்கு வகிக்கிறது.

*x* மற்றும் *y* என்ற இரு மாறிகளைக் கொண்ட சமன்பாட்டைச் சாதாரணமாக *x* மற்றும் *y*
ஆகிய மெய்மதிப்புக்களை கொண்ட எண்ணற்ற ஜோடிகள் நிறைவு செய்கின்றன. நிறைவு செய்யும்
ஒவ்வொரு ஜோடியும் அச்சமன்பாட்டின் மெய்யெண் தீர்வு எனப்படும். சமன்பாட்டின் ஒவ்வொரு
மெய்யெண் தீர்வும் அதனுடைய வரைபடத்தைப் பெற்றிருக்கும். இவ்வரைபடங்களின் தொகுப்பு
கொடுக்கப்பட்ட சமன்பாட்டின் நியமப்பாதை எனப்படும்.

கணிதத்தில் உள்ள சில முக்கிய நியமப்பாதைகள் பின்வரும் அட்டவணையில்
கொடுக்கப்பட்டுள்ளன.